Eessõna
=============
Oletame, et te külastate regulaarselt ühte veebilehte, kus muu teksti hulgas on tabel teile oluliste andmetega (näiteks lindude vaatlusandmete kokkuvõtted), mille põhjal on teil vaja teha mingi analüüs (näiteks, kuidas edeneb teie kihlvedu sõbraga, kes väidab, et tema kodukülas loendatakse käesoleval aastal rohkem sookurgi kui kogu Haaslava vallas). Te võite:

    * ise veebilehe brauseris avada, otsida leheküljelt üles õige koht, kopeerida vajalikud andmed Excelisse ja need seal filtreerida ning summeerida;
    * kirjutada lühikese programmi, mis annab soovitud ülevaate ühe hiireklõpsuga.

Oletame, et te õpite parasjagu elementaarset hulgateooriat, aga üksteist lõikavate ringide joonistamine on teid juba ära tüüdanud. Te võite:

    * sisendada endale, et harjutamine teeb meistriks, ning jätkata hulkade vahe drilli vastavalt etteantud instruktsioonidele;
    * kirjutada õpitu kinnistamiseks programmi, mis leiab kaustast ``d:\vana_lapaka_stuff\`` need `mp3`-d, mida pole veel kaustas ``c:\musa\``.

Oletame, et teil on hoopis ambitsioonikamad ideed: luua videomontaaži programm, mis on peaaegu sama võimas, kui Adobe Premiere, aga palju lihtsam ja kasutajasõbralikum, ning pealegi `open-source`. Te võite:

    * öelda, et see on liiga raske (jah, on küll!), ning teha midagi lihtsat;
    * leppida sellega, et teised peavad teid veidi imelikuks ning astuda oma eesmärgi suunas esimene samm õppides algtasemel programmeerima.

Oletame, et õppekava nõuab teilt aine "Programmeerimine" läbimist... Tjah, elu on karm.

Selle õpiku abil on teil võimalus õppida algtasemel programmeerima. Ärge alahinnake sõna `algtase` -- see käib ennekõike raamatu läbitöötamisel saadava kogemustepagasi kohta. Kuna kasutatav programmeerimiskeel Python on oma põhiolemuselt lihtne, aga võimas, on pakutavad teemad täesti piisavad kõikide teie programmiideede realiseerimiseks. 


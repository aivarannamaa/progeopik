Eessõna
=============
Oletame, et te külastate regulaarselt ühte veebilehte, kus muu teksti hulgas on tabel teile oluliste andmetega (näiteks lindude vaatlusandmete kokkuvõtted), mille põhjal on teil vaja teha mingi analüüs (näiteks, kuidas edeneb teie kihlvedu sõbraga, kes väidab, et tema kodukülas loendatakse käesoleval aastal rohkem sookurgi kui kogu Haaslava vallas). Te võite a) ise veebilehe brauseris avada, otsida leheküljelt üles õige koht, kopeerida vajalikud andmed Excelisse ja need seal filtreerida ning summeerida või b) kirjutada lühikese programmi, mis annab soovitud ülevaate ühe hiireklõpsuga.

Programmeerimisest on kasu ka matemaatika õppimisel. Oletame, et õpite parasjagu elementaarset hulgateooriat, aga üksteist lõikavate ringide joonistamine on teid juba ära tüüdanud. Selleks, et hulkade vahe mõistet näha uue pilguga, võiksite proovida kirjutada programmi, mis leiab kaustast ``d:\vana_lapaka_stuff\`` need `mp3`-d, mida pole veel kaustas ``c:\musa\``.

Võibolla on teil hoopis ambitsioonikamad ideed: näiteks luua videomontaaži programm, mis on peaaegu sama võimas, kui Adobe Premiere, aga palju lihtsam ja kasutajasõbralikum, ning pealegi `open-source`. Jah, tegemist on äärmiselt julge plaaniga, aga teatavasti algab iga teekond esimesest sammust.

Selle õpiku abil on teil võimalus õppida algtasemel programmeerima. Ärge alahinnake sõna `algtase` -- see käib ennekõike raamatu läbitöötamisel saadava kogemustepagasi kohta. Kuna kasutatav programmeerimiskeel Python on oma põhiolemuselt lihtne, aga võimas, on pakutavad teemad täesti piisavad kõikide teie programmiideede realiseerimiseks. 

